# ---NBS
Το έργο φέρνει τα νήπια σε επαφή με τη φύση μέσω του ρομπότ Photon, που καθοδηγεί σε λαχανόκηπο, κομποστοποιητή, ξενοδοχείο ζουζουνιών και άλλα. Με QR codes και micro:bit μαθαίνουν να παρατηρούν, συνεργάζονται και παίρνουν αποφάσεις, ενισχύοντας δεξιότητες ζωής, STEM και οικολογική συνείδηση μέσα από βιωματική μάθηση.

Το έργο έχει ως στόχο την ενεργή εμπλοκή παιδιών νηπιαγωγείου σε ένα περιβαλλοντικό, εκπαιδευτικό και τεχνολογικό πλαίσιο, με κύριο μέσο τον ρομποτικό βοηθό Photon. 
Μέσα από την αυλή του σχολείου, τα παιδιά γνωρίζουν και φροντίζουν ένα ζωντανό οικοσύστημα που περιλαμβάνει λαχανόκηπο, κομποστοποιητή, ξενοδοχείο ζουζουνιών, δοχείο συλλογής όμβριων υδάτων, ταΐστρες πουλιών, τοίχο ευχών, φυσικά παιχνίδια και λύσεις βασισμένες στη φύση (NBS). 
Ο Photon καθοδηγεί τα παιδιά σε κάθε στάση της αυλής με απλές αντιδράσεις, ενθαρρύνοντας την παρατήρηση, τη συνεργασία και τη λήψη αποφάσεων. 
Για παράδειγμα, στον λαχανόκηπο τα παιδιά χρησιμοποιούν QR codes για να μάθουν για κάθε φυτό και micro:bit με αισθητήρες υγρασίας για να αποφασίσουν πότε χρειάζεται πότισμα. 
Στον κομποστοποιητή, παρατηρούν την υγρασία και αποφασίζουν πότε προσθέτουν ξερά φύλλα, ενώ στο ξενοδοχείο ζουζουνιών μαθαίνουν για τη βιοποικιλότητα και τον ρόλο των εντόμων.
Η εκπαίδευση βασίζεται σε φύλλα δραστηριοτήτων, εικονόλεξα και σύμβολα στα QR codes για οπτική υποστήριξη, καθώς και σε απλές οδηγίες micro:bit που επικοινωνούν με τα παιδιά μέσω φιλικών προσώπων και εικονιδίων. 
Η αξιολόγηση των παιδιών γίνεται μέσω παρατήρησης της συμμετοχής, της κατανόησης των δεδομένων από αισθητήρες, της λήψης αποφάσεων, της συνεργασίας και της δημιουργικής έκφρασης, σύμφωνα με το Νέο Πρόγραμμα Σπουδών Νηπιαγωγείου (ΝΠΣ), με έμφαση στις δεξιότητες ζωής, την οικολογική συνείδηση και τις πρώτες γνώσεις STEM. 
Το έργο ενσωματώνει λύσεις βασισμένες στη φύση (NBS) για σκίαση, εξοικονόμηση νερού και ενίσχυση βιοποικιλότητας, ενώ συνδυάζει παιδαγωγικό και τεχνολογικό περιεχόμενο με στόχο την ευαισθητοποίηση των παιδιών στην προστασία και φροντίδα του περιβάλλοντος, μέσα από ένα βιωματικό, διαδραστικό και διασκεδαστικό πλαίσιο μάθησης.


Η υλοποίηση της παρέμβασης πραγματοποιείται προς το τέλος του σχολικού έτους και προϋποθέτει ότι τα παιδιά:

Γνωρίζουν πώς να σκανάρουν QR codes και τι σημαίνουν, καθώς και βασικές λειτουργίες των tablets για να αλληλεπιδρούν με τα φυτά, τον κομποστοποιητή και το ξενοδοχείο ζουζουνιών.

Μπορούν να συνεργάζονται σε μικρές ομάδες, να διαχειρίζονται ρόλους και να ακολουθούν απλές οδηγίες του Photon και των εκπαιδευτικών.

Έχουν εξοικείωση με βασικές ακολουθίες/αλγόριθμους κινήσεων (μπρος-πίσω, δεξιά/αριστερά) ώστε να προγραμματίζουν απλές ενέργειες στο Photon.

Έχουν προηγούμενη εμπειρία με δραστηριότητες προσανατολισμού στον χώρο, όπως διαδρομές στην αυλή και σταθμούς δραστηριοτήτων.

Αναγνωρίζουν βασικές έννοιες καλλιέργειας και ανάπτυξης φυτών, ανακύκλωσης οργανικών υλικών και χρήσης αισθητήρων για τη φροντίδα τους.

Έχουν αναπτύξει γλωσσικές δεξιότητες ώστε να συζητούν, να εκφράζουν απόψεις και να καταγράφουν παρατηρήσεις στο πλαίσιο της ομάδας.

Η δράση τοποθετείται χρονικά στο τέλος της σχολικής χρονιάς, όταν τα παιδιά έχουν ήδη κατακτήσει τις παραπάνω δεξιότητες και μπορούν να λειτουργούν με σχετική αυτονομία και συνεργατικότητα σε ομαδοσυνεργατικά και βιωματικά περιβάλλοντα μάθησης, με καθοδήγηση από τον Photon και την εκπαιδευτικό.


Τίτλος

«Ο Photon ξεναγεί τα παιδιά στη Ζωντανή Αυλή μας»


Τάξη

Νηπιαγωγείο (4–6 ετών)


Διάρκεια

2–3 διδακτικές ώρες (με δυνατότητα επέκτασης σε project εβδομάδας)


Εμπλεκόμενα γνωστικά πεδία

Ρομποτική & Υπολογιστική Σκέψη

Περιβαλλοντική Εκπαίδευση

STEM

Δημιουργική Έκφραση

Δεξιότητες Ζωής & Ενεργός Πολίτης


Γενικός Σκοπός

Τα παιδιά να γνωρίσουν την αυλή του σχολείου ως ζωντανό οικοσύστημα και να κατανοήσουν πώς η τεχνολογία (ρομποτική & αισθητήρες) μπορεί να βοηθήσει στη φροντίδα του περιβάλλοντος, με έμφαση στον κομποστοποιητή.


Μαθησιακοί Στόχοι

Τα παιδιά να μπορούν:

να αναγνωρίζουν βασικά στοιχεία της σχολικής αυλής (λαχανόκηπος, κομποστοποιητής, ξενοδοχείο ζουζουνιών κ.ά.)

να κατανοούν τι είναι η κομποστοποίηση και γιατί είναι χρήσιμη

να παρατηρούν δεδομένα από αισθητήρες (υγρασία)

να παίρνουν απλές αποφάσεις (πότε ποτίζουμε, πότε βάζουμε ξερά φύλλα)

να συνεργάζονται και να εκφράζονται δημιουργικά


Υλικά & Μέσα

Photon Robot

micro:bit

Αισθητήρες υγρασίας εδάφους

Tablet 

Εκτυπωμένοι QR codes για φυτά

Κομποστοποιητής

Φυσικά υλικά (φύλλα, χώμα, κλαδάκια)

Περιγραφή Δραστηριοτήτων

Φάση 1 – Εισαγωγή (Στην τάξη)

Ο Photon παρουσιάζεται ως «ξεναγός της αυλής». Τα παιδιά συζητούν τι γνωρίζουν για την αυλή και τι θα ήθελαν να μάθουν.

Φάση 2 – Ξενάγηση στην αυλή

Στάση 1: Λαχανόκηπος

Σάρωση QR codes για τα φυτά

Έλεγχος υγρασίας με micro:bit

Απόφαση: ποτίζουμε ή όχι

Στάση 2: Κομποστοποιητής

Συζήτηση: τι ρίχνουμε / τι όχι

Έλεγχος υγρασίας κομπόστ

Απόφαση: προσθέτουμε ξερά φύλλα ή νερό

Στάση 3: Ξενοδοχείο ζουζουνιών

Παρατήρηση και συζήτηση για τη βιοποικιλότητα

Στάση 4: Συλλογή όμβριων υδάτων

Πώς μαζεύουμε και χρησιμοποιούμε το νερό

Στάση 5: Ταΐστρες πουλιών

Παρατήρηση και φροντίδα

Στάση 6: Τοίχος ευχών

Ζωγραφική και έκφραση ευχών για το περιβάλλον

Φάση 3 – Αναστοχασμός

Κύκλος συζήτησης:

Τι μας άρεσε πιο πολύ;

Πώς μας βοήθησε ο Photon;

Πώς μπορούμε να φροντίζουμε την αυλή κάθε μέρα;

Αξιολόγηση: Παρατήρηση συμμετοχής, Προφορικές απαντήσεις, Συνεργασία και λήψη αποφάσεων

Επέκταση – Project

Δημιουργία αφίσας «Φροντίζω την αυλή μου», Καταγραφή αλλαγών στον κομποστοποιητή, Δημιουργία απλού ημερολογίου ποτίσματος

Σύνδεση με Λύσεις Βασισμένες στη Φύση (NBS)

Κομποστοποίηση, Σκίαση με φυτά, Ενίσχυση βιοποικιλότητας, Εξοικονόμηση νερού

Ρόλος Εκπαιδευτικού: Συντονιστής, και αφηγητής Photon, υποστηρικτής διερεύνησης και ασφάλειας.

Εκπαιδευτικά Οφέλη 
Μαθαίνουν βασική λογική ροής εντολών μέσα από την καθοδήγηση του Photon.

Εμπλέκονται ενεργά και αναπτύσσουν τη δημιουργική σκέψη μέσω παιχνιδιού και επίλυσης προβλημάτων στην αυλή.

Δημιουργούν απλούς κώδικες για το Photon, προγραμματίζοντας κινήσεις και ενέργειες στα φυτά, τον κομποστοποιητή και τους σταθμούς δραστηριοτήτων.

Αναπτύσσουν αλγοριθμική σκέψη μέσω της παρατήρησης αποτελεσμάτων και της επανάληψης εντολών, συνδέοντας τον προγραμματισμό με πραγματικές δράσεις στο περιβάλλον.

